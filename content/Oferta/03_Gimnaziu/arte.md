---
title: "Arte"
type: 03_Gimnaziu
date: 2023-05-20T18:09:30+00:00
slug: 03_Gimnaziu
---
CATEDRA DE EDUCAŢIE PLASTICĂ

***„Artistul vede ceea ce alții pot abia întrezări”*** **Leonardo da Vinci**

Școala Gimnazială Nr. 1 oferă elevilor săi un cadru adecvat desfășurării orelor de educație plastică, clase mari cu mobilier ergonomic, aparatură de proiecție a imaginilor și o bibliotecă cu un număr mare de cărți și albume de specialitate. Toate acestea au suferit o îmbunătățire substanțială în decursul celor 60 de ani de când ființează școala cu o modernizare și o aliniere la cerințele predării artistice din anii 2000.

Pe parcursul celor 60 de ani de existență  a școlii, orele de educație plastică au fost predate de către o serie de profesori  de educație plastică precum domnul  profesor Moțoc Ioan, domnul profesor Costache Nicolae, domnul profesor Brățan Doru-Andrei, domnul profesor Tenie-Brădean Răzvan, domnul profesor Hangan Radu, domnul profesor Dănilă Bogdan, doamna profesor Pop Claudia, doamna profesor Andreea Rus.
Fiecare dintre aceste cadre didactice au studii de specialitate în universitățile de profil din diferite orașe ale României.

În prezent, și ne referim la anul 2023,  orele de educație plastică sunt predate de doamna profesor Andreea Rus. Doamna profesor Andreea Rus are studii de specialitate la UAD Cluj-Napoca, specialitatea pictură, grad didactic I și este doctor în arte plastice și decorative din anul 2010. Pe lângă activitatea în școală a participat la peste 200 de expoziții colective naționale și internaționale, peste 30 de expoziții de pictură personale în țară și străinătate, a reprezentat România la Festivaluri și Bienale Internaționale de pictură în Moldova, Polonia, Ungaria, Cehia, Ucraina, Italia, SUA, Spania, Italia, Malta etc. și a fost recompensată cu peste 15 premii la concursurile naționale și internaționale de pictură.  În urma educației primite în cadrul acestor ore de creație artistică elevii și-au însușit o serie de noțiuni de educație a gustului pentru frumos și de dezvoltare a abilităților practic- artistice.  

Școala a găzduit în fiecare an numeroase expoziții  de pictură ale elevilor și, prin profesorii săi  s-a încurajat dezvoltarea artistică a copiilor. Elevii au primit în decursul anilor de studiu numeroase premii și diplome în urma participării la concursurile de specialitate la nivel  județean, național și internațional. Doar în ultimii zece ani elevii Școlii Gimnaziale Nr. 1, Bistrița au fost recompensați  cu peste 100 de premii obținute în urma participării la concursuri județene, regionale, naționale și internaționale. Importanți pentru noi sunt toți elevii, nu numai cei care au primit premii, ci  și toți  cei pentru care arta a devenit o componentă  vie a vieții lor. Școala a derulat și un proiect CAEJ în domeniul artistic cu titlul ” Prin artă devenim mai creativi, mai buni”, ajuns în anul 2023 la ediția a șasea. Proiectul a mobilizat copii din peste 20 de școli din județ care au răspuns provocării de a desena sau desfășura diverse activități cu amprentă în dezvoltarea valorilor personale, morale și culturale ale elevilor.

***Prof. dr. Andreea Rus***
